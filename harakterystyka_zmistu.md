<div id="hypercomments_widget" class="js-hypercomments-widget invisible"></div>

Характеристика змісту навчання
=============================================

На початковому етапі програмою передбачається ознайомлення учнів з різноманіттям *засобів інформаційних технологій* для сприймання, створення, опрацювання та обміну інформацією. 

Другокласники знайомляться з різноманіттям засобів комп’ютерної техніки: портативними та стаціонарними комп’ютерами, мобільними пристроями, що наявні у школі й вдома.  

У 3 класі - поширюють знання про їх різноманіття та призначення, наводять приклади  їх використання.

У 4 класі - розширюють уявлення про застосування їх для зберігання, опрацювання та передавання інформації.

Спочатку (2-й клас) за допомогою підібраних вчителем вправ учні опановують навичками впевненої роботи маніпуляторами (миша, тачскрін, тачпад), вчаться використовувати клавіатуру в середовищах, необхідних для навчання з усіх інших предметів. Слід передбачити систематичну роботу з формування навичок роботи з клавіатурою на кожному уроці інформатики, підбираючи для цієї мети ігри, вправи з дотриманням дидактичних принципів послідовності, “від простого до складного”.

Розкриття змісту програми про *інформацію*, її властивостей та *дій з інформацією* базується на розумінні дитиною поняття ”інформація” та вмінні використовувати слово у своєму мовленні. Учні мають вміти наводити приклади інформації, властивостей інформації та дій з інформацією з повсякденного життя. 

Очікуваним результатом по завершенню вивчення курсу є такий рівень інформаційної культури учня, коли він усвідомлює, що йому потрібна інформація, вміє її швидко знайти, оцінити й ефективно використати.

Під час ознайомлення учнів з видами інформації,  інформаційними діями спочатку пропонується розглянути ті, що зустрічаються у житті людини, а потім називати й такі, що відбуваються з використанням засобів інформаційних технологій. 

Програмою передбачено сформувати в учнів уявлення про те, що людина в житті  постійно зустрічається з інформацією, працює з нею,  та може використовувати при цьому сучасні засоби ІТ,  вчиться захищати свій інформаційний простір. 

Демонстрація переваг використання засобів ІТ для опрацювання різної інформації у навчальних ситуацій сприятиме формуванню цілісної картини навколишнього світу. 

Вивчення змісту програми про *використання інформаційних технологій* починається з прикладів використання різноманітних засобів ІТ для навчання з інших предметів, як наприклад, перегляд навчальних відео, картин художників, слухання музичних творів, читання художніх творів, вдосконалення навичок усного рахунку в математичних тренажерах. 

Практичні дії зі створення учнями власних продуктів починається під час знайомства з середовищами для створення та змінювання графічних зображень. Під час практичних занять у графічних та текстових редакторах, редакторах презентацій, (як і спеціального програмного забезпечення, інстальованого на персональний комп’ютер, так і в онлайн середовищах Інтернету), формуються навички створювати та змінювати графічні зображення, тексти, презентації для навчання.

Передбачається, що учні матимуть вибір у визначенні зручних саме для їх віку середовищ обробки графічних зображень, текстів, презентацій з інтуїтивно зрозумілим інтерфейсом.

У ході реалізації цієї змістової лінії учні навчаться змінювати та створювати найпростіші зображення, презентації, текстові документи; працювати зі схемами, діаграмами, картами; перетворювати інформацію з одного виду (текстова, графічна, числова, звукова) в інший.

Сформовані елементарні навички створення презентацій дозволить демонструвати результати своєї навчальної діяльності з інших навчальних предметів.

*Комунікаційні технології* опановуються учнями у процесі практичного ознайомлення з мережею Інтернет та практичним використанням учнями упродовж усіх тем вивчення курсу. Основну увагу приділено набуттю учнями початкових практичних навичок використання мережі Інтернет для перегляду, сприймання та пошуку текстової,  графічної інформації, відео; виконання інтерактивних завдань онлайн в підтримку навчальних предметів, електронного листування при дотриманні вимог безпечної роботи дітей в Інтернеті. На основі початкових кроків роботи в браузері пропонується ознайомити учнів зі складовими частинами вікна програми, поняттям “папка”, як середовище зберігання закладок. 

Важливо щоб учні зрозуміли головні особливості безпечної роботи з інформаційними джерелами та почали використовувати відповідні навички та знання при вивченні інших навчальних предметів. Зміст пропонованих практичних, що використовуються в курсі «Інформатика», відображає потреби навчання учнів з читання, математики, мов, природознавства, мистецтв та інших навчальних предметів. Важливим є задоволення пізнавальних інтересів учнів, підтримка їх творчої ініціативи та прагнення до освоєння нових комунікаційних технологій, що створюватиме відчуття доступності в постійному оновленні своїх компетентностей.

Для формування міжпредметних компетенцій, у рамках пропедевтичного курсу, програмою передбачено вивчення питань, пов’язаних з алгоритмами та їх виконавцями. У результаті ознайомлення з ними учні повинні розуміти поняття виконавця, його середовища, команди, системи команд виконавця, алгоритму, отримати перші уявлення про основні алгоритмічні структури, зокрема, слідування, розгалуження та повторення, навчитися виконувати готові алгоритми, а також складати прості алгоритми для виконавців, які працюють у певному зрозумілому для відповідної вікової категорії середовищі, використовуючи просту систему їхніх команд. Головною метою вивчення алгоритмів є вміння розв’язувати значущі для учнів задачі з їх повсякденного життя, застосовуючи алгоритмічний підхід: уміння планувати послідовність дій для досягнення цілей,  передбачати можливі наслідки; розв’язувати задачі, для яких відповіддю є не число або твердження, а опис послідовності дій.

У програмі передбачено під час вивчення кожної теми використовувати матеріали інших навчальних предметів школи І ступеня, постійно здійснювати підтримку вивчення цих предметів. Крім того, доцільно організовувати навчання у захищених закритих середовищах з можливістю учнів співпрацювати між собою для розвитку як ІКТ, так і комунікативних та соціальних компетенцій, навчальні завдання створювати й з метою розвитку логічного та критичного мислення, пам’яті, просторової та творчої уяви учнів. 

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>