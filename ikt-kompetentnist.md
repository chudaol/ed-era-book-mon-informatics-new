<div id="hypercomments_widget" class="js-hypercomments-widget invisible"></div>

Ключова та предметна ІКТ-компетентності навчального курсу
=============================================

Вивчення пропедевтичного курсу «Інформатика» сприяє формуванню і розвитку у молодших школярів ключових компетентностей, серед яких можна виділити ІКТ-компетентність та «уміння вчитися», як здатність отримувати, обмінюватись та створювати інформацію. 

ІКТ-компетентність, як ключова, передбачає впевнене та критичне використання інформаційно-комунікаційних технологій та засобів у навчанні й повсякденному житті.

ІКТ-компетентність для даного курсу є одночасно і предметною.

У контексті початкового навчання предметна ІКТ-компетентність розглядається як здатність учня актуалізувати, відбирати, інтегрувати й застосовувати в конкретній життєвій або навчальній ситуації набуті знання, уміння, навички, способи діяльності щодо використання ІКТ. 

Предметна ІКТ–компетентність учнів виявляється у таких ознаках:
<ul>
<li>здатність раціонально використовувати засоби ІТ для розв’язування завдань, пов’язаних з опрацюванням інформації, їх пошуком, зберіганням, поданням і передаванням; </li>
<li>готовність вирішувати інформаційні проблеми шляхом застосування засобів ІКТ та алгоритмів виконання завдань; </li>
<li>здатність співпрацювати за допомогою засобів ІКТ для виконання комплексних завдань;</li>
<li>вміння безпечно працювати з комунікаційними системами. </li>
</ul>


Діяльнісний вимір предметної ІКТ-компетентності пов'язаний з такими вміннями учнів молодшого шкільного віку:
* **технологічними:**
 - вміння сприймати інформацію без спотворень від вчителя, з підручників, електронних джерел; обмінюватися інформацією в спілкуванні між собою; 
 - отримати початкові навички використання різноманітних засобів інформаційних технологій для вирішення навчальних завдань;
 - вміння сприймати та представляти інформацію у вигляді тексту: читати та змінювати тексти, визначати ключові слова в тексті, опрацьовувати текстову інформацію різними програмними засобами; 
 - вміння сприймати різноманіття графічної інформації: зображень, фото, цифрові репродукції картин художників, карти, схеми, діаграми;   
 - вміння створювати власні зображення у вигляді малюнків та творчо опрацьовувати готові зображення;
 - презентувати інформацію у вигляді слайдів;
 - представляти одну і ту ж інформацію в різних формах; вміння описувати об'єкти реальної дійсності, представляючи інформацію про них різними способами - у вигляді чисел, тексту, зображення, схем, таблиці, презентації;

* **телекомунікаційними:**
 - вміння усвідомлювати свої інформаційні потреби та прагнути до їх задоволення через пошук; 
 - вміння сприймати та використовувати різноманітні інформаційні ресурси з дотриманням основних принципів авторського права та власної безпеки;
 - вміння розрізнити приватне і публічне середовище з розумінням основних принципів свободи слова;
 - вміння безпечно спілкуватись з використанням ІКТ, а також співпрацювати, допомагати одноліткам, навчатись разом з іншими; 
 - вміння сприймати різні точки зору, брати участь у дискусії, розуміти чужу точку зору, прислухатись до неї в тому числі в Інтернеті з дотриманням моральних та етичних норм спілкування;
 - вміння розуміти соціальні наслідки, що виникають у цифровому світі, в тому числі й питання безпеки, недоторканності приватного життя;
 - вміння виражати свою індивідуальність в процесі створення та публікації інформаційних продуктів; 

* **алгоритмічними та логічними:**
 - вміння формулювати команди для виконавця, складати алгоритми за зразком, шукати помилки в послідовності команд, аналізувати зміст завдань на складання алгоритму для виконавців; шукати різні варіанти виконання завдань, обирати та обґрунтовувати найефективніший варіант виконання; розрізняти алгоритмічні структури (слідування, цикли, розгалуження); створювати та виконувати алгоритми з повторенням у визначеному середовищі;
 - розрізняти істинні та хибні висловлювання, формулювати висловлювання з логічним слідуванням.

У результаті засвоєння предметного змісту навчального курсу «Інформатика» учні мають виявляти такі показники вміння вчитися: 
<ul>
<li>усвідомлювати ключові поняття, що описують його потреби в інформації;</li>
<li>використовувати різні джерела, щоб задовольнити свої потреби в інформації; </li>
<li>використовувати різні способи опрацювання відібраної інформації;</li>
<li>знаходити способи для розв’язування різних типів навчальних і життєвих задач (як типових, так і нестандартних, творчих);</li>
<li>генерувати різні способи розв’язування задачі, проблеми;</li>
<li>аналізувати навчальні об’єкти, групувати та класифікувати їх за певними ознаками; </li>
<li>співпрацювати у різних групах для виконання навчальних завдань, які вимагають застосування різних компетентностей, готовності до продуктивної праці.</li>
</ul>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>