<div id="hypercomments_widget" class="js-hypercomments-widget invisible"></div>

Пояснювальна записка
=============================================

## Мета і завдання навчального курсу

Галузь «Технології» в інтеграції з іншими освітніми галузями є базовою для успішного оволодіння учнями практичними навичками користування сучасними інформаційно-комунікаційними технологіями для розв‘язування життєвих та навчальних завдань. Формування ІКТ-комптентності учнів та інформаційної грамотності – пріоритетні напрямки розвитку сучасної загальної освіти.

Програма «Інформатика» для 2–4 класів спрямована на реалізацію мети та завдань освітньої галузі «Технології», визначених у Державному стандарті початкової загальної освіти. 

Курс «Інформатика» є *пропедевтичним підготовчим курсом* до вивчення базового курсу інформатики в середній школі. Курс «Інформатика» в початковій школі передбачає ознайомлення учнів з основами інтегрованих знань, адаптованих до можливостей і особливостей дітей молодшого шкільного віку та носить світоглядний характер.

*Метою курсу* «Інформатика» є формування і розвиток в учнів інформаційної грамотності, інформаційно-комунікаційної компетентності та ключових компетентностей для реалізації їх творчого потенціалу і соціалізації в суспільстві. Інформаційна грамотність має стати тим основним навиком, на який опираються інші навички.

Базовим поняттям предмета є інформація як цілісний системний об’єкт, який визначає добір змісту, його розподіл і способи організації навчання.

*Основними завданнями* курсу «Інформатика» є формування в учнів молодшого шкільного віку:<br>
<ul>
<li>початкових уявлень про базові поняття інформатики, зокрема, уявлень про інформацію та її властивості, шляхи її отримання, способи  обробки та зберігання, про комп’ютер та інші пристрої, сфери їх застосування у житті людини;</li>
<li>початкових навичок використовувати, створювати та поширювати інформацію, застосовуючи для цього засоби інформаційно-комунікаційних технологій (ІКТ), зокрема, створювати графічні зображення, комп’ютерні презентації, текстові документи, шукати інформацію в мережі Інтернет, користуватися електронною поштою та ін.;</li>
<li>алгоритмічного, логічного та критичного мислення;</li>
<li>початкових уявлень та навичок роботи з різними пристроями для вивчення інших предметів, а також для розв’язування практичних завдань з цих предметів.</li>
</ul>

Цей курс розглядається як інструмент для успішнішого навчання учнів школи І ступеню, формування як предметних так і ключових компетентностей, для всебічного розвитку дитини молодшого шкільного віку. Інформаційно-комунікаційні технології розглядаються в курсі, як засіб навчання, так і як об’єкт вивчення.

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>